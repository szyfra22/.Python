Jakie teksty tworzy copywriter? Rodzaje i przykłady tekstów
Jeżeli jesteś na początku swojej copywriterskiej przygody i dopiero zaczynasz wgłębiać się w tajniki copywritingu, z pewnością nieraz zastanawiałeś się, jakie teksty tworzą profesjonalni copywriterzy. Spróbujemy przybliżyć Ci najpopularniejsze i najczęściej zlecane rodzaje tekstów, a także wskazać Ci krótkie ich przykłady. Gotowy?
No to zaczynamy!

Co pisze copywriter?
Można by powiedzieć, że wszystko. Rzeczywiście, tak w pewnym sensie jest. Copywriter tworzy opisy produktów do sklepów, artykuły na blogi czy teksty pod wyszukiwarki. O tym wie zapewne większość nowicjuszy. Ale czy wiesz, że copywriter tworzy także hasła reklamowe, slogany, treści emaili, scenariusze czy artykuły do gazet?

Tak, to wszystko można zaliczyć do pracy copywritera. Mówiąc inaczej, profesjonalny copywriter jest w stanie poradzić sobie z tego typu zleceniami. Jak sam widzisz, rozbieżność jest ogromna- to, że ktoś potrafi napisać doskonały artykuł, nie znaczy wcale, że umie wymyślić chwytliwą nazwę dla firmy. Z tego właśnie wynikają specjalizacje copywriterów, którzy już na początku swojej drogi określają, czym się zajmują i jakie treści tworzą.

 

Podstawowe rodzaje treści tworzonych przez copywritera
Istnieje kilka rodzajów tekstów, które każdy copywriter napisał choć raz w życiu, bez względu na swoją specjalizację. Czy wiesz, jakie to treści?

 

Teksty preclowe, czyli precle
Precle to potoczna nazwa na krótkie teksty, w których nie liczy się wartość merytoryczna. Zapytasz pewnie, jaki jest sens tworzenia takich treści? Sensem jest umieszczenie w nich linku do strony, którą chcemy wypozycjonować. Link ten może występować jako po prostu adres do strony, a czasem też pod słowem kluczowym, czyli tzw. anchorem.

Dobry precel powinien być w miarę konkretny, tzn. powinien trzymać się głównego tematu. Powinien mieć tytuł, który będzie nawiązywał do treści tekstu. W tytule powinno znaleźć się odmienione słowo kluczowe- ma to wpływ na pozycjonowanie. Jeśli chodzi o długość, precle powinny mieć od 1000 do 1700zzs. Są to więc teksty krótkie, ale też najniżej płatne.

Jeśli jednak piszesz naprawdę szybko, mogą okazać się dochodowe. Bardzo ważne jest zachowanie wzorowej gramatyki i ortografii, a także 100% unikalność każdego tekstu.

Przykładowy tekst preclowy

Jak wybrać odpowiednie studia?

Wielu licealistów teraz właśnie zadaje sobie to pytanie. W końcu skończył się rok szkolny, a młodzi ludzie stoją na rozdrożu dróg. Którą z nich wybrać, by decyzja okazała się trafna? Jakie studia w Warszawie wybrać?

Przy wyborze odpowiedniego kierunku kształcenia przede wszystkim trzeba kierować się swoimi predyspozycjami i pasją. Wybór ten zaważy na całym przyszłym życiu zawodowym, nie może więc być podjęty pod presją rodziców czy rówieśników. Posiadanie pracy, która jest dobrze płatna, stała, a przy tym lubiana to marzenie większości Polaków. Mało kto jednak taką pracę ma. Dzieje się tak głównie dlatego, że młodzi wybierają studia w Warszawie, po których „statystycznie” najwięcej osób ma pracę. Tylko, że te trendy zmieniają się zwykle zanim jeszcze ta osoba studia skończy. Wówczas papier oczywiście jest, ale pozostaje brak pracy i frustracja.

Ponadto, trzeba pamiętać o swoich predyspozycjach. Nie wystarczy tylko chcieć być np. lekarzem. Trzeba mieć odpowiednie cechy, by móc taki zawód wykonywać. Nad tym również trzeba się zastanowić, by lata spędzone na studiach nie okazały się czasem straconym. Każdy zna swoje możliwości i zgodnie z nimi powinien wybierać swoją ścieżkę kształcenia.
Wybór odpowiednich studiów nie jest decyzja łatwą, zwłaszcza dla osób, które nie mają jeszcze jasno sprecyzowanych celów. Pomocą mogą służyć doradcy zawodowi, którzy na specjalnych kursach i warsztatach badają predyspozycje potencjalnego studenta i wskazują optymalne możliwości zawodowe. Warto z takiej usługi skorzystać.

Słowo kluczowe: studia w Warszawie

 

 

Tekst zapleczowy
Tekst zapleczowy jest pod względem merytorycznym o wiele bogatszy od tekstu preclowego. Jego zadaniem jest zainteresowanie czytelnika i wpływ na pozycjonowanie strony.
Podczas, gdy precle pisze się przede wszystkim dla robotów i prawdopodobnie żaden człowiek ich nigdy nie przeczyta, teksty zapleczowe tworzone są dla czytelnika.
Muszą wzbudzać zainteresowanie, w zamierzeniu mają brać udział w tzw. link buildingu.
W treści tekstów znajdują się linki do stron, które pozycjonujemy. Najczęściej występują one w postaci anchorów, czyli pod słowami kluczowymi. Dobry tekst zapleczowy zawiera tytuł, odpowiednie formatowanie, czyli nagłówki, przerwy pomiędzy akapitami, a więc wszystko, co ułatwia czytanie tekstu. Najważniejsza jest wartość merytoryczna tekstu, który stworzony jest już nie dla robotów, a dla prawdziwych czytelników.

 

Przykład tekstu zapleczowego

Modne stroje na wiosenne dni

Wiosna za pasem. Coraz częściej będziemy zrzucać kurtki i ubierać lżejsze okrycia. O ile mężczyźni nie mają z tym problemów, która z pań nie zastanawia się – „Co na siebie włożyć?”. Na szczęście istnieje kilka strojów, które sprawdzą się w każdej sytuacji.

Nieśmiertelne sweterki i bliźniaki

Niezastąpione są oczywiście sweterki. Bardzo kobiece, wygodne, zwiewne, a co najważniejsze, mogą zatuszować niedoskonałości figury. Bardzo praktyczny jest bliźniak – dzianinowy duet znany już naszym babciom, a najsłynniejszy w latach 60-tych. Zastępuje on jednocześnie i bluzkę i żakiet.
Od lat stanowi synonim kobiecej elegancji. Nosimy go koniecznie ze spódnicą, najlepiej taką za kolano lub midi. Dobrze wygląda też ze spodniami o prostych nogawkach. Dużą zaletą bliźniaka jest to, że tuszuje brak wcięcia w talii. Wystarczy dodać do niego buty w podobnym odcieniu, by uzyskać niezwykle harmonijny i kobiecy komplet, modny strój na wiosnę 2021.

Kamizelka znowu modna

Drugą młodość przeżywa też kamizelka. W tym sezonie będzie bardzo modna. Dzięki niej zamaskujemy szerokie biodra i masywne uda. Jeśli ściągniemy ją paskiem, podkreślimy tym samym wcięcie w talii. Kamizelka pasuje każdemu, jedynie panie o niskim wzroście powinny wybierać te krótsze, gdyż w długości maxi nie będą wyglądać korzystnie. Idealne na chłodniejsze dni jest poncho. Przyjemnie jest się nim otulić. Można wybrać wariant elegancki albo przypominający styl meksykański i folkowy.

Fraza kluczowa: modny strój na wiosnę 2021

 

 

Artykuł- tekst wysokiej jakości
Artykuł jest najbardziej zaawansowanym i bogatym merytorycznie tekstem spośród pozostałych rodzajów najpopularniejszych treści. Artykuły napisane są dla czytelników, zawierają wartościową treść. Są napisane w sposób idealny pod względem stylistycznym, ortograficznym i merytorycznym. Są odpowiednio sformatowane, a przez to bardzo wygodne do czytania. Ponadto, artykuły wysokiej jakości dotykają jakichś konkretnych tematów, wyczerpując je. W przeciwieństwie do krótkich precli czy tylko odrobinę dłuższych tekstów zapleczowych, artykuły są treściami obszernymi. Często zawierają w treści grafiki, wykresy, diagramy, w zależności od tematu, którego dotykają. Napisanie tekstu wysokiej jakości jest najbardziej czasochłonne, ale jednocześnie jest też bardzo dochodowe.

 

Przykład artykułu wysokiej jakości 

Płodowy Zespół Alkoholowy- czym jest i z czego wynika?

Płodowy Zespół Alkoholowy występuje częściej niż autyzm. Jest problemem, o którym mało się mówi, a który zdarza się coraz częściej. FASD- bo taki jest skrót choroby- obejmuje wiele różnorodnych zaburzeń, które wymagają rehabilitacji. Z czego wynika problem? Przyczyna zawsze jest ta sama, a jest nią picie alkoholu przez matkę w trakcie ciąży.

Jakie zaburzenia występują przy FASD?

Zaburzeniami występującymi w ramach Płodowego Zespołu Alkoholowego są między innymi znaczne zmiany strukturalne w organach, w tym także w mózgu. To powoduje znaczące opóźnienie w rozwoju dziecka, problemy emocjonalne, a także duże trudności w uczeniu się. To, jak bardzo zaburzenia te są nasilone zależne jest od tego, ile alkoholu wypiła matka w trakcie ciąży i w którym trymestrze miało to miejsce. Nie ma czegoś takiego, jak bezpieczna dawka alkoholu w ciąży. Nawet jedna lampka wina nie jest bezpieczna, bo może trwale uszkodzić płód i spowodować poważne problemy w rozwoju dziecka.

Najbardziej dotkliwe dolegliwości

Zdarza się, że dziecko rodzi się z dysmorfią twarzy. Charakteryzuje ją powiększenie szerokości szpar powiekowych, brak wargowej czerwieni czy zniekształcenie nosa. Takie dziecko zazwyczaj waży skrajnie mało, a jego wzrost będzie opóźniony, podobnie jak rozwój. Takie przypadki mają miejsce wówczas, gdy alkohol znacząco uszkodził płód.
W lżejszych przypadkach dziecko będzie mieć trudności w uczeniu się, w przyswajaniu informacji i czynności, może przejawiać także trudności adaptacyjne i różne zaburzenia zachowania.

 

Opisy produktów
Opis produktu jest tym, co czytamy, przeglądają dowolny sklep internetowy. Szukasz roweru? Wchodzisz na stronę sklepu internetowego, znajdujesz odpowiadający Ci rower i czytasz jego opis. Tworzenie opisów pozornie jest łatwe. W zasadzie wystarczy tylko mieć dane od producenta, by stworzyć zgrabny opis. Tak naprawdę jednak, tworzenie opisu to sztuka. Tych kilka zdań- opisy nie są przecież obszernymi wywodami- musi sprzedać produkt. Aby opis był dobry, musi przemawiać do klienta językiem korzyści. Musi podkreślać zalety z zakupu danego produktu i sposób, w jaki ten produkt wpłynie na życie klienta. Na opisy produktów jest naprawdę spore zainteresowanie zapotrzebowanie, bo ofert w sklepach internetowych jest tysiące.

 

Przykład opisu produktu

Dywan shaggy 150x80cm biały

Dywan shaggy cechuje się niezwykłą miękkością. Jest puszysty i miły w dotyku, ma runo o wysokości aż 6 cm. Dywan jest łatwy do utrzymania w czystości, może być czyszczony parowo. Doskonale sprawdza się zarówno w salonie, jak i w sypialni i pokoju dziecięcym. Atrakcyjny wygląd idzie w parze z wysoką funkcjonalnością, którą z pewnością docenisz.

Cechy produktu:

Kolor: biały

Wysokość runa: 6 cm

Wymiary: 150x80cm

Czas dostawy: 14 dni roboczych

 

 

Co jeszcze tworzy copywriter?
Zaprezentowane powyżej przykłady tekstów to tylko kilka z ich rodzajów. Te zlecane są najczęściej, choć dość często tworzy się także poradniki, treści na blogi czy opisy kategorii.

O szczegółowych zasadach tworzenia poszczególnych treści powiemy w innych artykułach, dzisiaj jedynie nakreśliliśmy pewien podział treści na rodzaje. Co daje nam taka klasyfikacja? Przede wszystkim rozeznanie się w rynku. Wiesz już, że najsłabiej płatne są teksty preclowe- do ich napisania nie jest potrzebny żaden research, pisze się je właściwie „z głowy”, a ich merytoryka w zasadzie nie ma większego znaczenia. Nieco lepiej płatne są teksty zapleczowe i opisy produktów. Zdecydowanie najbardziej wymagające i tym samym najlepiej płatne są artykuły specjalistyczne. Aby jednak copywriter mógł określić swoją specjalizację, powinien spróbować pisania wszystkich tych rodzajów tekstów. Pamiętaj, że każda napisana treść znacząco rozwija Twój warsztat, który staje się coraz lepszy.